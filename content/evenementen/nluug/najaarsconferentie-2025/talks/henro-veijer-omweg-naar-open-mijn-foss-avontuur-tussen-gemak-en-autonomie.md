---
categories:
date: 2025-10-25T15:41:43+02:00
description:
layout: event-talk
slug:
tags:
- foss
title: "Henro Veijer - Omweg naar Open: Mijn FOSS-avontuur tussen gemak en autonomie"
speakers:
- henro-veijer
recording:
  embed:
    link: 
---

## Abstract

Wat gebeurt er als een ‘Microsoft-mannetje’ zijn veilige, commerciële comfortzone verlaat en zich vol overgave stort op vrije en open source software? In deze talk neem ik je mee in mijn persoonlijke reis: van een carrière omringd door Big Tech naar een actief voorvechter van digitale soevereiniteit en FOSS.

Ik deel hoe die omslag begon, welke inzichten mij raakten, welke praktische stappen ik heb gezet (zoals het draaien van mijn eigen VPS en overstappen op FOSS-diensten), en wat ik onderweg leerde over techniek, gemeenschap en principes. Denk aan DNS-puzzels, Docker-dieptepunten en het schrijven van scripts waarvan ik hoopte dat ze zouden doen wat ik bedoelde. Techniek komt dus zeker aan bod, maar altijd in de context van mijn ervaring — geen droge handleiding, maar een verhaal met kabels, context en karakter.

Onderweg opende deze verandering onverwachte deuren — van ontmoetingen met Europarlementariërs tot gesprekken met visionairs binnen de open source beweging. En ja, af en toe ook een gesprek op een camping dat uitmondde in een discussie over email bewaren of weggooien. Dat dus.

Deze presentatie is niet bedoeld als technische deep dive, maar als een reflectie op de maatschappelijke betekenis van FOSS. Ik wil laten zien dat open source niet alleen draait om code, maar ook om waarden: onafhankelijkheid, transparantie en de kracht van samenwerking. En ja, er zal ook gelachen worden. Want als je niet kunt lachen om je eerste mislukte mailserver, dan ben je echt te serieus bezig.

Een verhaal voor iedereen die ooit twijfelde of FOSS "wel iets voor hen was", en een uitnodiging aan de community om deze beweging verder te dragen — naar het MKB, de overheid, het onderwijs, en uiteindelijk: de samenleving als geheel.

## Biography

Henro Veijer is IT’er van huis uit en journalist van opleiding. Na 25 jaar ervaring met Microsoft-technologie besloot hij zes maanden geleden het roer om te gooien. Gedreven door groeiende twijfel over Big Tech en een verlangen naar digitale autonomie, zit hij nu midden in een scherpe U-turn richting vrije en open source software.

Hoewel hij dagelijks bezig is met VPS’en, scripts en data-oplossingen, ligt zijn echte interesse bij mensen. Henro is een verbinder — een nerd die meer houdt van gesprekken dan de commandline en het liefst met een goede koffie ontdekt wat we gemeen hebben.

Hij verkent hoe technologie dienstbaar kan zijn aan gebruikers, niet andersom — en deelt zijn zoektocht met wie mee op reis wil.